<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Boží muka</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven1zvlastnipripady">Elegie<br/><span class="mlpznakkurziva11b2"><span class="calibre14">(Šlépěj II)</span></span></h2>
<p class="mlptextbez1radku">Poněkud znaven přednášel Boura
toho večera v Aristotelské
společnosti. Ač měl nemnoho posluchačů, cítil se vyčerpán a roztržit;
pozoroval, že auditorium není přesvědčeno a že bude nucen vejíti v
diskusi, jež
se mu nejasně příčila. Chvíli poslouchal svůj vlastní hlas; zdál se mu
hustý a smazaný,
těžký v kadenci a nepřirozený v přízvucích, a marně se snažil jej
opravit nebo
ovládnout; i naslouchal mu trpně a s nelibostí.</p>
<p class="mlptext">Nadto jej tísnili posluchači. Bylo mu,
jako by byl od nich
oddělen stěnou, jako by jich byl nesmírně vzdálen, a mrzel se, že jim
sděluje
své myšlenky. Všechny ty tváře zdály se mu uniformní a nudily ho; bylo
to tak
neživé, že ztrácel jistotu skutečnosti a tápal v jakémsi prázdnu, jehož
nemohl
přemoci a vyplniti svými slovy. Násilím se přinutil pozorovat
jednotlivé tváře;
rozeznával své známé mezi nimi, ale cítil se jim odcizen a byl až
překvapen
nesčetnou podrobností, jíž všiml si nyní poprvé. Co to je, říkal si
neurčitě,
když shrnoval své vývody, proč je mi tak lhostejno, co přednáším? Byl
si
bezpečně vědom plánu své řeči a mluvil bez váhání i nejistoty;
přednášel názor,
jejž dlouho byl v sobě nosil, který mu byl kdysi vysvitl ve chvíli
úchvatu a stal
se mu nyní již přesvědčením. Ale teď, když v nezvyklém tichu
posluchárny mu sám
naslouchal, bylo mu divně a cize. Vždyť je to všechno pravda, cítil
chvílemi,
tak holá a zřetelná pravda, že už to není nic mého; říkám jen fakta,
která
nemají se mnou co dělat. Vzpomínal, jak blízce, jak osobně jeho byly ty
myšlenky, když mu kdys napadaly jako vnuknutí. Tehdy trpěl, když
kolísaly, a radoval
se z každého nového důkazu, jako by to byl jeho osobní úspěch; tehdy
byly jeho
vnitřním životem. Ale dnes je to vše jenom pravda, něco zevního a
neosobního,
co s ním již nesouvisí; něco tak neživého, že mimovolně pospíchal, aby
se toho
zbavil. Čím více však spěchal, tím více ho trápila vlastní slova: jsou
tak abstraktní
a cizí, zcela jiná než to, co druhdy mínil; a přece každé slovo a každý
obrat
mu byly známy odedávna a zněly mu hluchým, skoro trapným zvukem
opakování. Tu
myslil už jen na konec; každým slovem mířil k němu vždy blíže a s
příkrou
přímostí: jen už být hotov! Auditorium viselo mu na rtech; už je mám,
pocítil
Boura, teď jim to dokážu; teď přijdou velké důvody. Jen, bože, žádnou
apatii,
žádnou slabost! A náhle Boura přeskočil řadu důkazů a zakončil
přednášku, jako
by uťal.</p>
<p class="mlptext">Aristotelikové nebyli uspokojeni;
několik řečníků povstalo s otázkami
a námitkami. – Boura je chápal jen napolo; nyní, když slyšel své
myšlenky z jiných
úst, připadaly mu ještě cizejší a samozřejmější. Proč je mám hájit,
myslil si s
tupým zármutkem; vždyť to vše nemá se mnou co dělat, je to pouhá
pravda, nic
víc než pravda; vždyť se mne to ani netýká. Mluvil těžce, s násilným
soustředěním; cítil, že přesvědčuje, že opět vyhrává „svou věc“ – Ale
vždyť to
není má věc, opakoval si s podivem.</p>
<p class="mlptext">Vystoupil nový odpůrce s vlasy
vyčesanými do kartáče, jenž
Bourovi připadal zvlášť divý. „Prosím, abyste nám naznačil, jak si
definujete
pravdu,“ začal bojechtivě.</p>
<p class="mlptext">„Nepřednášel jsem nic z noetiky,“
namítal Boura.</p>
<p class="mlptext">„Jen prosím,“ usmíval se řečník
sarkasticky, „zajímalo by mne
to velice.“</p>
<p class="mlptext">„Tříštíte debatu,“ reptali
aristotelikové.</p>
<p class="mlptext">„Promiňte prosím,“ usmíval se ježatý
člověk vítězně, „otázka
patří k věci.“</p>
<p class="mlptext">„Nepatří,“ hlučela Společnost.</p>
<p class="mlptext">„Patří,“ prohlásil náhle Boura.</p>
<p class="mlptext">„Prosím tedy, abyste nám odpověděl,“
opakoval odpůrce.</p>
<p class="mlptext">Boura vstal. „Prosím, aby byla diskuse
skončena.“</p>
<p class="mlptext">Aristotelikové užasli. „Bylo by lépe
otázku projednat,“ pravil
předseda. „Zastávám se zvyků Společnosti. Nenutíme vás ovšem.“</p>
<p class="mlptext">„Nemám čeho k své přednášce dodat,“
řekl Boura zarytě.
Aristotelikové se smáli; tím přednáška propadla, i nezbylo předsedovi
než
skončiti schůzi „s politováním, že byli jsme připraveni o požitek
diskuse tak
zajímavé“.</p>
<p class="mlptext">Konečně vyvázl Boura ven se zprahlým
hrdlem a pustou hlavou.
Byl měkký zimní večer, jako by mělo sněžit; i zvonky tramvají zněly
měkce, jako
přidušeny bavlnkou. Boura slyšel, že za ním někdo běží, i ukryl se za
strom.
Člověk se udýchaně zastavil.</p>
<p class="mlptext">„Já jsem Holeček,“ řekl spěšně, „poznal
jsem vás, když jste
přednášel. Pamatujete se na mne?“</p>
<p class="mlptext">„Ne,“ mínil Boura nejistě.</p>
<p class="mlptext">„Vzpomeňte si: loni, nad tou šlépějí ve
sněhu –“</p>
<p class="mlptext">„Aha,“ zaradoval se Boura, „to jste byl
vy. Jsem skutečně rád –
Často jsem na vás myslil. Tak co, našel jste další šlépěje?“</p>
<p class="mlptext">„Ach ne. Hledal jsem ovšem – Proč jste
ve Společnosti
neodpověděl na poslední otázku?“</p>
<p class="mlptext">„Nevím, nechtělo se mi.“</p>
<p class="mlptext">„Poslyšte, mohu říci, skutečně, skoro
jste mne přesvědčil.
Bylo to tak jasné, co jste říkal! Když se vás ten ježatý ohava tak
nesmyslně
ptal, chtěl jsem vyskočit a říci: Co? Hodinu, pane, posloucháte pravdu,
a teď
se ptáte, co je to pravda. Slyšel jste důkazy, kterým nelze odmlouvat.
Nebylo v
nich mezery ani chyby. Nebylo řečeno nic, co by nebylo racionální od
hlavy k patě.
Proč jste mu neodpověděl!“</p>
<p class="mlptext">„Nač odpovídat,“ mluvil Boura sklíčeně.
„Nevím, co je to
pravda. Vím, že vše, co jsem říkal, bylo samozřejmé, logické, správné,
jak
chcete. Ale nebylo to ani samozřejmé, ani logické, když mi to prvně
přicházelo
do hlavy. Tehdy to byly nápady tak bizarní, že jsem se musel časem
smát.
Připadal jsem si jako blázen. Byl jsem nesmírně šťasten. A přece nebylo
v tom
kousku rozumu. Nevím, odkud mi to přicházelo, tak bezcílně, tak čistě
bezcílně.“</p>
<p class="mlptext"><span class="calibre16">„Šlépěje,
které odnikud a nikam
nevedou,“ vzpomněl si Holeček náhle.</span></p>
<p class="mlptext">„Ano. A teď jsem z toho udělal systém
nebo snad pravdu; vše je
v tom logické a jasné. Ale tehdy, nevím jak říci: bylo to jaksi
podivné,
krásnější, zázračnější – Nic z toho tehdy neplynulo, k ničemu se to
nehodilo.
Věděl jsem, že je možno mít nesčetné jiné a opačné myšlenky, stejně
krásné a nadpřirozené.
Byl jsem si vědom svobody bez mezí. Nic dokonalého se nevyvrací. Až
když jsem z
toho začal dělat pravdu, bylo mně, jako by všechno zhmotnělo. Musel
jsem mnoho
vyvracet, aby zůstalo jen jedno: pravda; musel jsem dokazovat a
přesvědčovat,
být logický, být samozřejmý – Ale dnes, když jsem přednášel, jsem náhle
pochopil: tehdy, ano tehdy, jsem byl blíže něčemu jinému a
dokonalejšímu. A když
se mne ten zuřivec ptal, co je to pravda, měl jsem už na jazyku: Na
pravdě
nezáleží.“</p>
<p class="mlptext">„Lépe to neříci,“ mínil Holeček
rozvážně.</p>
<p class="mlptext">„Je něco víc než pravda, co nevíže, ale
uvolňuje. Byly dny,
kdy jsem žil jako u vytržení; byl jsem tak volný tehdy – Nic se mi
nezdálo
přirozenější než zázraky. Jsou to jen události svobodnější než jiné a
nade vše
dokonalé; jsou to jen šťastné případy mezi tisíci nezdary a náhodami.
Jak
blízka mi byla tehdy ta šlépěj! Ale pak, ze stanoviska pravdy, jsem ji
nenáviděl. Ach, řekněte mi, viděli jsme ji skutečně?“</p>
<p class="mlptext">„Viděli.“</p>
<p class="mlptext">„Jsem tak rád, že jsem se s vámi
sešel,“ radoval se Boura. „Vlastně
jsem na vás čekal. Pojďme někam, kam je vám libo; vyprahl jsem na té
katedře
jako trus na silnici. Představte si, chvílemi jsem se tam viděl, jako
bych
seděl dole v auditoriu.“</p>
<p class="mlptext">Naskytl se jim vinný sklep, kam
sestoupili. Boura byl vzrušen,
mluvil mnoho a posmíval se aristotelikům, zatímco Holeček mlčky otáčel
v prstech
sklenici. Tož tak, myslil si pohlížeje na Bouru, člověče nepokojný, co
vlastně
hledáš? Viděl jsi v čemsi zázrak a nespasil tě. Poznal jsi pravdu a
nepoddal
ses jí. Měls velká vnuknutí a nerozžehla navěky tvůj život. – Ó kdybych
měl tvá
křídla!</p>
<p class="mlptext">Okřídlený duchu, jsou ti snad letky jen
k tomu, abys vše
opouštěl? abys neměl nikde pelíšku ani spánku? abys letěl až do prázdna
a bavil
se tam prostorem či chladil si prsa nicotou? Kdybych já poznal zázrak,
byl bych
zachráněn; kdybych našel pravdu, jakž bych se jí silně nedržel! a kdyby
do mne
vlétla jen jiskřička boží, zda bych nebyl jako kaple s věčnou lampou?</p>
<p class="mlptext">Kdyby k tobě promluvil sám Hořící Keř,
nespasil by tě. Ale máš
oči plamenné a poznal bys boha v keři i kopřivách, kdežto já jsem slepý
a hmotný
a neumím vidět zázraky.</p>
<p class="mlptext">Ach, tobě schází egyptské zajetí, abys
mohl být vykoupen
věrou; ale kdo by tě mohl spoutat, letmý a bezbožný duchu?</p>
<p class="mlptext">„Vzpomeňte si,“ naklonil se k němu
Boura, „loni nad tou
šlépějí; řekl jste, že snad tudy šel nějaký bůh, a že by ho bylo lze
sledovat.“</p>
<p class="mlptext">„Ach ne,“ zamračil se Holeček, „boha
nelze vyhledat detektivní
cestou.“</p>
<p class="mlptext">„Jak tedy?“</p>
<p class="mlptext">„Nijak. Je možno jen čekat, až sekera
boží přetne tvé kořeny:
tu pochopíš, že stojíš jen divem, a navěky utkvíš v údivu a rovnováze.“</p>
<p class="mlptext">„Vám už přesekla?“</p>
<p class="mlptext">„Ne.“</p>
<p class="mlptext">U stolu v koutě zvedl se nějaký člověk
a zamířil k nim. Velký
a silný, s velikou tváří, ryšavý, přímý a zamyšlený; tak tu stál s
hlavou na
stranu a díval se na Bouru jako zdálky.</p>
<p class="mlptext">„Co je?“ podivil se Boura.</p>
<p class="mlptext">Člověk neodpověděl; jen jeho oči jako
by se blížily, stále
pozorněji, těsněji a pátravěji. „Nejste vy pan Boura?“ řekl najednou.</p>
<p class="mlptext">Boura se zvedl. „Jsem; a vy?“</p>
<p class="mlptext">„Neměl jste bratra?“</p>
<p class="mlptext">„Mám bratra – – někde v cizině. Co s
ním chcete?“</p>
<p class="mlptext">Člověk si sedl k jejich stolu. „To je
tak,“ začal neurčitě;
náhle zvedl oči a řekl: „Já jsem totiž váš bratr.“</p>
<p class="mlptext">Boura se nesmírně, až zmateně
zaradoval: „Ty! jsi to skutečně
ty?“</p>
<p class="mlptext">„Já,“ usmíval se člověk. „Jak se vám
daří?“</p>
<p class="mlptext">„Vám – mně – Proč tak mluvíš?“</p>
<p class="mlptext">„Nejsem zvyklý,“ řekl člověk a pokoušel
se o úsměv; ale na
jeho tváři se obrazila jen utkvělá pozornost. „Celá maminka,“ řekl,
opisuje
prstem Bourovu hlavu.</p>
<p class="mlptext">„Nebyl bych tě poznal,“ mluvil Boura
nadšeně, „bože, po tolika
letech! Ukaž se přece! Jsi po otci, ano, po otci.“</p>
<p class="mlptext">„Možno.“</p>
<p class="mlptext">„Jaká náhoda,“ radoval se Boura. „Jen
náhodou jsme sem zašli,
já a – můj přítel Holeček.“</p>
<p class="mlptext">„Velmi potěšen,“ řekl člověk důstojně a
podal Holečkovi svou
velikou, palčivou ruku.</p>
<p class="mlptext">„A co ty?“ ptal se Boura nejistě.</p>
<p class="mlptext">„Nic, jedu sem za obchodem. Mám něco
dole, na jihu, nějaký
průmysl. Ale domů jsem si zajel.“</p>
<p class="mlptext">„Nebyl jsem doma… od smrti rodičů,“
doznával Boura.</p>
<p class="mlptext">„Náš dům zbořili. Cosi tam stojí,
škola, něco tak ošklivého z cihel.
Šel jsem dovnitř, až na mne přišli, co tam chci. Byli tak hloupí, nic
nevěděli.
Ale naproti je takový domeček jako tehdy, tak nízký,“ řekl ukazuje
rukou.</p>
<p class="mlptext">„Nevím, nepamatuji se,“ tápal Boura.</p>
<p class="mlptext">Ryšavý člověk se k němu naklonil a
usilovně vzpomínal, napjatě
zíraje očima jakoby sblíženýma soustředěním. „Byl tam – byl tam –
Hanousek,“
vykřikl náhle radostně, „Hanousek, žebrák, tam bydlil.“</p>
<p class="mlptext">„A jeho dcery,“ zářil Boura.</p>
<p class="mlptext">„Tak. Měly červené oči, takové bolavé
kroužky kolem. A já jsem
k nim chodíval jíst.“</p>
<p class="mlptext">„To ani nevím,“ podivil se Boura.</p>
<p class="mlptext">„Chodil. Pekly mi chleba na plotně – Co
tak starý vyžebral,
zbytky a kůrky, hrách, strašné věci; všechno jsem jedl. Pak jsem si
lehl do
postele žebrákovy a živil jeho vši.“</p>
<p class="mlptext">„Proto jsme tě marně volávali,“ usmíval
se Boura.</p>
<p class="mlptext">„Ne, když jste mne volali, byl jsem
nahoře na stráni, ve
vysoké trávě, takhle vysoké. Nikdo to místo neznal, a tam jsem měl svůj
dolík,
jako zajíc, a díval jsem se domů. Viděl jsem tak dobře, když maminka
vyběhla,
volala mne, hledala, zaplakala strachem a láskou; bylo mně mučivě a
sladce, až
k smrti, ale neozval bych se za nic na světě. Bál jsem se, že mne
uvidí, a přitom
jsem jí kynul rukou. Jen trochu jsem se jí chtěl ukázat, jen tak
maličko, aby
mne ani nepoznala.“</p>
<p class="mlptext">„Často tě hledala,“ rozpomínal se Boura.</p>
<p class="mlptext">„Často. Chtěl jsem jen zkusit, bude-li
mne hledat; seděl jsem
tam bez dechu a čekal, až přijde. Volala, hledala, ale už nezaplakala.
A jednou
ani nevyšla ven. Tehdy jsem čekal až do večera, až jsem se bál tak sám.
Ale
nepřišla, a ani já jsem víckrát nešel na stráň a začal jsem se toulat
daleko a pořád
dál.“</p>
<p class="mlptext">„Kde vlastně teď žiješ?“</p>
<p class="mlptext">„V Africe. Myslil jsem, že mne nemají
rádi, a proto jsem se
tak toulal. Chtěl jsem zkusit, stane-li se mi něco. Měl jsem rád takové
city.
No, nikdo se mnou doma nemluvil, i chodil jsem si popovídat s cestáři
na kupě
štěrku. Starý Hanousek nikdy nemluvil, jen trochu nadával; ale jeho
dcery
mluvily mnoho a tak tiše.“</p>
<p class="mlptext">„Cos dělal potom?“ ptal se Boura skoro
nesměle.</p>
<p class="mlptext">„Nu což –“ Ryšavý člověk se zamyslil.</p>
<p class="mlptext">Boura tesklivě čekal. Snad něco o sobě
poví. Zůstalo tolik
času a dálky mezi námi, že bezpočtu slov tu mezeru stěží zasuje. Hleď,
bratře,
budeme léta tak sedět a mluvit o maličkostech, o věcech denních a
nepatrných, o
všem, co víme; je třeba nesmírně mnoha všedností, aby se lidé sblížili
a srozuměli.</p>
<p class="mlptext">Ale veliký bratr jen kouřil, plival a
díval se do země; a v Bourovi
pohnul se dětský cit: to je on, starší bratr, který smí dělat, co chce
a má své
tajnosti. Chtěl bych vědět vše, co dělá, ale on mi vše neřekne. Chtěl
bych mu
říci vše, co dělám, ale on se mne nezeptá. Ach, nikdy mu nebudu rozumět!</p>
<p class="mlptext">Jak často, jak často jsem tě vídal
přicházet odněkud s tváří
roztržitou, tajemnou a sytou, jako kočka, jež lítě a s rozkoší sežrala
vrabce
na půdě a vrací se umouněná, zločinná a s očima svítícíma! Jak často
šel jsem
na místa, která jsi opustil, abych tam hledal, cos tam objevil či co si
tam
skrýváš; a zpřevracev vše, zklamán a chud jsem našel jen pavučinový rub
věcí! A
i dnes máš tu tvář, již znám; vracíš se odněkud tajemně jako tehdy,
jako kočka,
jež zároveň vzpomíná i požívá rozkoš příští výpravy.</p>
<p class="mlptext">„Nu což,“ řekl náhle veliký bratr s
jakousi úlevou. „Půjdu.
Velmi, velmi rád jsem vás viděl.“</p>
<p class="mlptext">Boura zmaten povstal. „I já jsem rád –
Ale zůstaň přece! Tolik
let jsme se neviděli!“</p>
<p class="mlptext">Veliký bratr se oblékal. „Pravda, mnoho
let. Velmi mnoho let.
Život je příliš dlouhý.“ Oba bratři stáli v rozpacích, nevědouce jak se
rozejít; veliký bratr naklonil hlavu, jako by něco hledal, nějaké
lepší, čistší
slovo; namáhavě se usmíval a hýbal rtoma – „Nechceš peníze?“ vyhrkl
konečně. „Mám
dost.“</p>
<p class="mlptext">„Ne, ne,“ bránil se Boura, náhle bez
míry šťasten a dojat. „Ne,
prosím tě, není třeba; ale děkuji ti, jsi hodný. Jeď s bohem, jeď s
bohem.“</p>
<p class="mlptext">„Proč ne,“ bručel starší bratr a váhal.
„Sám nepotřebuji. Jak
chcete. Nu, sbohem.“</p>
<p class="mlptext">Odcházel veliký a přímý, jen hlavu nesl
trochu na stranu.</p>
<p class="mlptext">Holeček sledoval jej očima až ke
dveřím, kde viděl jej ještě
pokynout rukou, než zašel.</p>
<p class="mlptext">Boura se díval do země.</p>
<p class="mlptext">„Nechal zde hůl,“ zvolal Holeček a
běžel s holí za
odcházejícím; byl ostatně rád, že může okamžik nechat Bouru o samotě.</p>
<p class="mlptext">Na schodech slyšel kroky nad sebou.</p>
<p class="mlptext">„Hej, pane!“</p>
<p class="mlptext">Dvěma skoky byl nahoře a ve dveřích.
Ale ulice byla prázdná,
pokud dohlédl. Padal vlhký sníh, jenž na zemi ihned tál.</p>
<p class="mlptext">Zaražen ohlédl se do chodby. Nic než
schody dolů.</p>
<p class="mlptext">Ode zdi oddělily se dvě postavy.
Strážníci.</p>
<p class="mlptext">„Nevyběhl odtud někdo ven?“ ptal se
Holeček spěšně.</p>
<p class="mlptext">„Co ukradl?“</p>
<p class="mlptext">„Nic. Kudy šel?“</p>
<p class="mlptext">„Vůbec nikdo nevyšel,“ řekl strážník.
„Co tu jsme, nikdo z vinárny
nešel.“</p>
<p class="mlptext">„Jsme tu tak deset minut,“ dodával
druhý.</p>
<p class="mlptext">„Snad je ještě dole.“</p>
<p class="mlptext">„Není,“ namítal Holeček užasle. „Šel
několik kroků přede mnou.
Zapomněl dole hůl.“</p>
<p class="mlptext">„Hůl,“ opakoval strážník zamyšleně.
„Ne, nikdo ven nešel.“</p>
<p class="mlptext">„Ale vždyť nemohl zmizet,“ křikl
Holeček s náhlou zlostí.</p>
<p class="mlptext">„To nemohl,“ souhlasil strážník
konejšivě.</p>
<p class="mlptext">„Jděte, pane, dolů,“ radil druhý;
„chumelí se.“</p>
<p class="mlptext">Mají mne za opilého, pochopil Holeček;
vždyť jsem pil sotva
sklenici vína. Co to zas je? „Šel několik kroků přede mnou,“
vysvětloval znovu
roztrpčeně; „nemůže se přece jen tak ztratit; a kdyby vyšel ven, viděli
byste
ho, ne?“</p>
<p class="mlptext">Strážník vytáhl svou knížku: „Jak se
jmenoval ten pán?“</p>
<p class="mlptext">„Nesmysl,“ řekl Holeček, „co s tím
chcete?“</p>
<p class="mlptext">„Kdoví co se s ním stalo. Snad nehoda
nebo –“</p>
<p class="mlptext">Na Holečkových rtech se zaškubal divý
hněv. „Kdyby to bylo jen
to,“ křikl a uhodiv dveřmi běžel dolů.</p>
<p class="mlptext">Boura seděl nad svým vínem, pil z
lítosti a sotva pozoroval,
že byl Holeček pryč. „Váš bratr zmizel,“ hlásil mu Holeček chvěje se
chladem a vzrušením.</p>
<p class="mlptext">Boura potřásl hlavou. „To mu je
podobno.“</p>
<p class="mlptext">„Dovolte,“ mluvil Holeček netrpělivě,
„šel po schodech nahoru,
a náhle zmizel; ven vůbec nevyšel, jako by se zpropadl.“</p>
<p class="mlptext">„Právě tak, ano,“ kýval Boura, „jako by
se zpropadl. Vždycky
to dělal. Odběhl, nikdo nevěděl kam; a pak se vracel s tváří podivnou a
zahloubán
do sebe, jako by viděl víc, než lze pochopit.“</p>
<p class="mlptext">„K čertu, rozumějte mi: neodběhl, ale
zmizel. Vždyť je to
absurdní. Zmizel na chodbě; dva strážníci stáli u vrat a neviděli ho
vyjít.“</p>
<p class="mlptext">„Podivín, skutečně podivín. Už v
dětství byl takový – ano,
nevypočitatelný; samotář, strašně nestálý, krutý a zamyšlený. Málo ho
znáte.“</p>
<p class="mlptext">„Ale což nechápete,“ namáhal se
Holeček. „Zmizel jako duch,
jako by prošel stěnou.“</p>
<p class="mlptext">„Chápu. Byl tak nemírný ve všem, tak
těkavý. Nikdy se nestaral
o to, co smí, jako by neměl svědomí ani hranic. Tak často, tak často
nás uvedl
v úžas!“</p>
<p class="mlptext">„Cožpak je možno zmizet?“</p>
<p class="mlptext">„Nevím. Můj bratr nechodil do škol,
nemá ponětí o vědách; neví
vůbec, co je možno a nemožno. Opravdu, neobyčejně pohrdal vším učením.“</p>
<p class="mlptext">Holeček udeřil do stolu. „Ale na tom
přec nezáleží!“</p>
<p class="mlptext">„Co tedy?“ řekl Boura zvedaje oči.</p>
<p class="mlptext">„Nikdo nemůže zmizet. Rozumíte, tady
jsou –“</p>
<p class="mlptext">„– fyzické meze, já vím; to jste už
říkal nad tou šlépějí.
Fyzické meze! Jako by vám na nich tak záleželo! Hleďte, viděl jsem
ledacos a četl
mnohé nadto; ale ze všeho toho nic jsem nechápal lépe než vzkříšení
dcery
Jairovy<a href="../Text/bozi_muka_024.html#_ftn10" title="" class="pcalibre pcalibre1" id="_ftnref10"><span class="msofootnotereference"><span class="calibre14"><span class="msofootnotereference"><span class="calibre15">[10]</span></span></span></span></a>.
Viděl jsem mrtvou dívku – Ach, v tom ohavném mechanismu jediné bylo by
vpravdě
přirozené: zázrak. Jediné odpovídalo by člověku nejhlouběji –“</p>
<p class="mlptext">„Zázraky, ano,“ mluvil Holeček;
„zachránit někoho, uzdravit
choré a především vzkřísit ty, kdo zemřeli mládi – Ale k čemu je to, co
jsem
viděl, a komu to pomůže? Jsou-li to divy, proč jsou tak bezcílné? Nic,
ach, nic
z toho neplyne.“</p>
<p class="mlptext">„I kdyby to k ničemu a pro nic nebylo!
přec je to div – I v nás
jsou takové události a případy, jež snad nemají cíle… než vlastní svou
dokonalost. Náhlé okamžiky svobody – I když to jsou jen okamžiky! Kdyby
se věci
děly tak, jak je přirozeno naší duši, dály by se zázraky.“</p>
</div>
</body>
</html>