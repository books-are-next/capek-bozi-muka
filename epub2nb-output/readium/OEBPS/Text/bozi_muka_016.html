<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Boží muka</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven1zvlastnipripady">Nápis</h2>
<p class="mlptextbez1radku">Chvilku oddechuje stanul
Kvíčala u dveří a těšil se:
Matys stůně, bude mít radost, že jsem přišel; trochu mu zahlučím u
postele, aby
se rozptýlil.</p>
<p class="mlptext">Zvonek zazněl tak přervaně, že to
Kvíčalu trapně sevřelo;
zdálo se mu, že zvuk uvnitř si vyplašeně a slepě razí cestu příliš
ustátým
tichem, i naslouchal s rukou na zvonku. Přišla otevřít stará maminka v
papučích
a šeptem ho zvala dále. Kvíčala šel po špičkách, nevěda sám proč;
otevřenými
dveřmi zahlédl Matyse ležícího v posteli obličejem ke zdi, jako by spal.</p>
<p class="mlptext">„Kdo je to?“ ptal se nemocný lhostejně.</p>
<p class="mlptext">„Pan Kvíčala,“ šeptala stará paní a
odešla.</p>
<p class="mlptext">Matys obrátil se k příteli zveselenýma
očima. „To jste hodný.
Och, nic to není; jen zánět pohrudnice, nějaký exsudát… Za čtrnáct dní
budu
chodit.“</p>
<p class="mlptext">Kvíčala se nuceně usmíval. Bylo mu
těžko v horkém pokoji, kde
slabě a fádně cítil pach obkladů, moče, čaje a vajec. Dojímala ho
neholená
brada Matysova i jeho zjasněné oči; litoval, že zapomněl přinésti
studený
pomeranč nebo vlhkou kytičku, aby ji nechal na nočním stolku mezi
zmačkanými
kapesníky, zbytky jídla a nečtenými knihami. Vcelku ho přemáhala mdlá
ošklivost.</p>
<p class="mlptext">Pokusil se zahlučet; vypravoval nějaké
novinky a mrzel se na
svůj cizí, jakoby něčím povlečený hlas; cítil na sebe upřeny oči
nemocného
pozorně, a přece vzdáleně; i spolkl své novinky a toužil uniknout.</p>
<p class="mlptext">Matys vyptával se po známých; ale
Kvíčala vycítil v tom
zvláštní ohled chorého k zdravým a odpovídal vždy tíže. Posléze bylo
vše
vyčerpáno. Aspoň okno otevřít! poslouchat, co se děje venku! přenést se
tam jen
částí sebe! Zasmušile vyhýbal se Kvíčala upřeným a nepřítomným zrakům
přítelovým; vyhýbal se očima palčivé a zmačkané posteli; vyhýbal se
zaschlé
ošklivosti nočního stolku; a utkvěl v okně, v bledém a poloneprůhledném
okně, v
okně, jež vede ven –</p>
<p class="mlptext">„Podívejte se sem,“ řekl náhle nemocný
ukazuje prstem na stěnu
u hlav lože.</p>
<p class="mlptext">Kvíčala se naklonil; na zdi bylo zšedle
a smazaně napsáno a dvakrát
podtrženo tužkou slovo nazpět. „Nazpět,“ četl Kvíčala.</p>
<p class="mlptext">„Co tomu říkáte?“ ptal se Matys potichu.</p>
<p class="mlptext">„Někdo to tam napsal. Je to tam patrně
už mnoho let.“</p>
<p class="mlptext">„Kolik let myslíte?“</p>
<p class="mlptext">„Nevím. Snad pět nebo deset – Kdy tu
bylo naposledy malováno?“</p>
<p class="mlptext">„Ptal jsem se maminky,“ řekl Matys
dívaje se do kalného
stropu. „Víc než před desíti lety. Nechtěl jsem nikdy, aby mi tu
malovali.“</p>
<p class="mlptext">Kvíčala spěšně se vrátil očima do okna.</p>
<p class="mlptext">„Jen se sem podívejte,“ naléhal
nemocný, „nenapadne vás nic?“</p>
<p class="mlptext">Kvíčala znovu se naklonil přes postel.
„Je to psáno mužskou
rukou. Někdo to psal v rozčilení a netrpělivě, až se tadyhle ulomila
tuha.
Přímo ryl do stěny. A potmě. Ten háček je trochu divně… Ty dlouhé čáry
na p a t
vypadají nějak odhodlaně.“</p>
<p class="mlptext">„Nazpět,“ opakoval si Matys. „Nevíte,
co tím je asi míněno?“</p>
<p class="mlptext">„Bůhví, snad nějaké odhodlání. Třeba
něco vrátit.“</p>
<p class="mlptext">„Nebo sám jít k něčemu nazpět?“</p>
<p class="mlptext">„Možná. Proč se ptáte?“</p>
<p class="mlptext">„Jen tak. Přemýšlím, proč to tu je
napsáno.“</p>
<p class="mlptext">„Někdo měl asi nápad nebo vnuknutí –
Zapsal si to jenom jako
heslo, aby na to nezapomněl. Proč vás to tak zajímá?“</p>
<p class="mlptext">„Protože je to psáno mou rukou. Psal
jsem to patrně já, ale
teď už vůbec nevím a nemohu si vzpomenout kdy a proč. Pořád přemýšlím,
co to
mělo znamenat.“</p>
<p class="mlptext">„Teď to už neznamená nic.“</p>
<p class="mlptext">„Teď ne, ale tehdy. Našel jsem to tu v
nemoci. Nikdy dříve
jsem si toho nevšiml, až teď. A tak z dlouhé chvíle přemýšlím –“</p>
<p class="mlptext">„O čem?“ vytrhl se po chvíli Kvíčala.</p>
<p class="mlptext">„Nikdy jsem nemyslil na minulá léta,“
mluvil Matys se
zavřenýma očima. „Nač také? Všechno minulé je tak samozřejmé. Člověk si
zvykne
na minulé věci. Všechny mu připadají známé – Ale teď nevím, k čemu jsem
se
kdysi rozhodoval; nevím, k čemu jsem chtěl nazpět a proč mi bylo tak
nesnesitelno; a nevím, kdy to vůbec bylo. Nikdy se nedomyslím…
Nepřekvapí a neznepokojí
vás někdy něco minulého?“</p>
<p class="mlptext">„Ne,“ řekl Kvíčala upřímně.</p>
<p class="mlptext">Nemocný netrpělivě pohnul rameny a
mlčel. „Nevím, kdy a proč
jsem to napsal,“ začal opět; „ale rozpomněl jsem se na mnohé okamžiky,
ve
kterých se mi to slovo mohlo zjevit jako spása. A pořád nalézám nové
chvíle,
kdy jsem je mohl napsat. Nebo raději splnit.“</p>
<p class="mlptext">„Jak splnit?“</p>
<p class="mlptext">„Nevím. Už dlouho o tom přemýšlím, jak
by se to dalo splniti.
Nazpět, ano nazpět, ale k čemu? Ležím tu a na ledacos se rozpomínám: k
čemu z toho
všeho se vrátit? Mohu si vzpomenout na mnoho krásného. Mnohého je mi
líto.
Leckteré lásky. Tu a tam zazáří stará myšlenka. A mnoho, nesčíslně
mnoho jsem
zapomněl, a na to myslím nejvíce. Je strašně mnoho minulých věcí.
Minulost je
závratná.“</p>
<p class="mlptext">Kvíčala vzdychl; bylo mu stále dusněji.
Ach, ulice za oknem!
Světlo, prostor! Rychlost a pohyb tam venku!</p>
<p class="mlptext">„Minulost není tak samozřejmá, jak jsem
si myslil,“ řekl Matys
jakoby sám pro sebe. „Je nesmírně nejasná. Časem staly se podivné a
nemožné
věci. Připadá mně, jako bych stál na kraji poloneznámého světa; něco
jsem už
objevil, ale ostatek jde nekonečně dále a šíře, než jsem tušil. Neměl
jsem
ponětí… To je milosrdný omyl, že nám vlastní minulost připadá známá;
známe jen
něco, ale vše ostatní… Většinu měli bychom teprve prožít!“</p>
<p class="mlptext">Kvíčala naslouchal: venku zvoní
tramvaj, kroky se množí,
široce sype se rachot vozu; tence a jasně vzlétl křik dítěte. Ale sem
přicházejí jen stíny zvuků nehmotně prošlé sklem; jsou obrány o vše
blízké a skutečné;
odcizeny zvukům, jež zvenčí se tlačí k oknu; smíšeny s tichem.</p>
<p class="mlptext">„Je tu tak ticho,“ mluvil nemocný, „a
čas je dlouhý. Myslím na
minulé věci. Neměly ještě minout. A na cokoliv pomyslím, nic nemělo
ještě
minout. Měl bych to teprve prožít, pozorně prodlévaje – I ty nejhorší
chvíle.
Jako bych je byl všechny vypustil z prstů, nevěda ještě, co jsou; a
převzácné
mezi nimi –“</p>
<p class="mlptext">„Jste tu příliš osamělý,“ řekl Kvíčala.</p>
<p class="mlptext">„Ano. A za čtrnáct dní zase vstanu a už
si snad nevzpomenu, že
jsem někdy napsal ‚nazpět‘. Ale teď je to tady jako nápis na nějaké
zdi.
Nazpět! Všechno minulé je jen nápověď; vše zůstalo nedokončeno,
naznačeno jako
počátek a tušení… Nazpět! Snad každý to někdy pocítí a chtěl by se
vrátit, jako
by to bylo domů – nazpět! Není, ach není to návrat k svým počátkům, – k
prvním
krokům; ale nazpět ke koncům, k dopovědění a dokončení sebe sama, k
posledním
krokům… Nemožný návrat! Nikdy nazpět!“</p>
<p class="mlptext">Kvíčala vstal. „Za čtrnáct dní,“
usmíval se Matys. „Promiňte,
už týden jsem s nikým nemluvil. Pozdravujte všechny.“ Jeho ruka byla
horká a suchá.
Och, ven! Čirý chlad, ulice, lidé, lidé – A ‚vpřed‘ toho všeho!</p>
</div>
</body>
</html>